Caaxooc ra

Koreesge mąą sąącąašąną hįjiihuwira, caa hikiruxewiraregi, nąąkikara hanįhawi. Coon Valley eja hahiwi. Že’e eja hicooke haara ciijee. 

Hicooke haara, haramįhe hąąp coonį regi, harixjį eja caaxete hižą haja. Eegi caaxete hįįra xoocjį. Hicooke haara caaxete ra guuc anąga hee hižą boowąkšąną. Nųnįge caaxoocra boošąną. Caa hįįra xoocjį nąga sąąre nįsge hereže wee.

Eegi hąąpra hisge haixąregi, caara wanąąxgi nąą’įwi. Eegi nųųpi xee kųųhąija harukąnąkire. Hošoroš eja caara cųų. Hotara xee hihakeja nąąžįwi. Hoosga uukeja nąąžį. Eegi waara hisge mąąną haruką. Nąą hipaija nąąžį anąga waara nąąǧą eegi eeja haape. Eegi hirarexjįgają, caa xoocjįra huhe. Hee hižąkira hanį. Eegi hįįra xoocjį anąga horoǧocra, mąąs sgaa hikisge nįsge eegi sąąre nįsge. Eeja caaxoocra hiyuša nąga hakikitoǧoc nąąžįwi. Caara haja pįįxjį eegi hąke haguucnį. 
S’įį nįįsge, hakikituǧoc nąąžįwi. Eegi heejąga, caara žige mąąnį jikere. Hegų hotoǧoc kiira nąąžį. Eegi worakra žegų kiira. Caara hąkaaga žige hacanį.

Hąąpte’e worak hijąhį hižą hanįnąkšąną. Hįxųnųikregi, koreesge mąą kerepąną hanįheregi, hicooke haara woowazip nįheže ee. Že’e ceek hanąąxgų. Hi’ųnį haara ceek hųųgirakšąną. Eegi hagaira, hi’ųnį haara nįgeeja hicooke haara hanį hii. Cąągeja hii nąga homąkįnįna, že’e roogigų.

Haga hižą, Nįįšeja hahiwi. Hicooke haara, hi’ųnį haara, hireanąga hinų haara, hanąąc eja hahiwi. Wąkšikra hisge hokiwagax š’aak nįsge wagiwahaire gunį yaare. Koreesge Tom Jonesga ’ųų, nunįge keyaaperesnį. H. H. Bennett hocieja, hahiwira Hi’ųnį haara ceek hųųgirakšąną. Eegi hi’ųnį haara hire, koreesge hicooke haawira hokiwagaxra waja roogų nįgeešge wąkšikra hisge homąkįnį roogųže.

Hi’ųnį haara wažątiire xąąwįco xetera hiruwahasšąną. Wažątire xetera, minivan hižą waganąkšąną. Eegi cii cooweja, hįnųšipwi eegi hari nįsge hiruwahas anąga wažątirera t’ųųpšąną. Hokiwagaxra cii wąąkeja wakąnąkire. Eegi hokiwagaxra wacawi anąga wąkšikra hisge homaakįnįwi. Hikoroke haawira, Janice Ricega, hacawigųnį yaare. Eejaxjį coonįregi, Hicooke haawira ee hikaragi.

Nunįge xapgeįk nįsge, hinų haara nąga nee hotuš’ak nįsge tahawi. Eegi koreesge cii kųųhąija, wooruwį hižą eeja jee. Eegi hicooke haawira wažą hįgiruwįwi. Wiigiža hįgiruwįwi. Erasers waganąkšąną. Wiigižara caacoo horoǧocra hikiisgaire.

Eegi wooruwį eja, Maixete hitookeįk hižą eja ware. "Greendeer hižą waš’ųraje?" hitookeįkra hicooke haawira higiwąxšąną. Eegi raaž hanįra hųųgirakwi. Hicooke haara, hinį wahiira wawigiperesšąną. Eegi waagax hajooci hikisgera hahiireže ee, hitookeįkra hireanąga hicooke haawira hinį wahiira, Waipere eja. Hakocąk nįsge homąkįnįire. Eegi haixagi, hanąąc cąągeja hahiwi. Hi’ųnį haawira wažątirera hagu hii eegi mąąs wamįnąk serec eja hamįanąkwi, nąągu hapaija.

Eeja mįanąkwigają, Hicooke haawira hųųgirakwi, "Hitookeįk jeega, hąke yaakiperesnį." Eegi hegų mįanąkwigają, hicooke haawira nąąwa jikere. Nąąwaną, "Go tell it on the Mountain" higaire. Jaagu’ų že’e nąąwąną hąkeyaaperesnį. Eegi hegų wamįnąkeja hamįanąkwigają, Mąixete hitookeįkra nųųp hįjiihuwiire. Eegi hicooke haawira hįgiwąxwi, "Jaagu hirarawi?" Eegi žige ee, "Koreesge, Kaaka ceek hižą hanįganįwi hakirikjeneną."

Hi’ųnį haawira homįanąkwi eja gii. Eegi hanąąc hakerewi. Eegi wažątire rookeja, hinų haara haakižu, hicooke haawira nąągiwąwi. Eejaxjį, nąąwa hikiisgera nąąwąwi. Hicooke haawira hocieja tuušipwigają, hi’ųnį haawira waagitakwi, "Cooka eera hįražicwi. Kaaka ceek hižą hi’e’oire." Žegų kiira. Eegi že’e hanąąc yaaperesšąną. Jaagu yaaperesra, ǧiicšąną. Koreesge hi’ųnį haara nįgeešge hinų haara hiraijera hiperesire.

Hįxųnųikregi, hicooke haara, wanaǧira, Caasgaga higairera, nįkjąkra hisge Hoocąk hit’era wagigųsšųnų. Že’e language camp wawigaire. Eegi ceek hotoǧocšąną: coonįxjįra mąąra kook hižą nąga hogihi hižąkicųšgųnį nąga kerepąną hižąkicųšgųnį nąga taanį ’uįre. Eegi haramįhera taanį nįkjąkra hisge Caacoo homąija hahiire anąga eeja ciire anąga Hoocąk hit’era wagigųsšąną. Eegi koreesge tookra taanį wa’ųine.

Eegi, wažokįna roohą eeja hahiire. Eegi nįįšge eeja hahiiwi, neexjį hireanąga hinų haara nąga hi’ųnį haara. Koreesge took hižą wa’ųnąąk’ų, hegų Maryland eja haciiwi. Koreesge haramįhe hižą, Waziija hakiriwi anąga wažookįna womaakįnįwi. Eegi že’e ’ųnąąk’ų nįįšge hagaira ha’ųwi. Eegi koreesge žige Waziija howaixąnąwi haixaregi, žige ’ųire. Hąke hegų yaaperesnį.

Eegi took hižą cii hoijas xetera nųųp honącire. Eegi nįkjąkra cii hoijas eja ciire. Hižą, hocįcįra hi’ųiranąga hižą hinųkįkra hi’ųire. Mąąnąpenąąka woginącire. Eegi hainįgają, hicooke haara nąga hitek wahaara, nįkjąkra nųwąk wašiire. Nąąxamąnį eja nųwąkire anąga hikarawįxire. Eegi žige hakja nųwąkire. Eegi hiišge, že’e haixaregi, nąąkikara wašiire, kiiwa’ąire anąga hakihąhą mįnąkire gunį yaare. Push-ups nąga sit-ups waaganąkšąną.

Eegi koreesge took hinųpąhąregi, Hoocąkra hisge Nįįšocacira eeja hahiire. Homąhąija howajiire gunį yaare. Eegi nįkjąk nąąka woowąkires’a. Hinį haara hųųgirakšgųnį, hocįcį nąąka wažą mąąginųirerašgųnį. Eegi, kenį neexjį hahiwinįregi, hąąp hižą, tee eja nįįpire. Mill Bluff eja hahiire gųnį yaare. Eegi haixaregi, wikinį wooruwį eja hiyušaire. Eegi wooruwį rookeja, nįkjąkra hisge wažą mąąnųire. Nųnįge hicooke haara hiperesšąną. Hąke hakarairanį. Cąągeja nąąži anąga horucgusra mąąna ’ųire wahii, eegi žige woruwį eja hahiire anąga hikarasą kįirera horakire. Worak že’e hi’ųnį haara hųgirakšąną.

Eegi že’eja hahiwigają, nįkjąkra woowąkirera nąąxgųwi. Nųnįge hįxųnųik gejene, hocįcįra hiraįkere raagų. Eegi hagaira watuuxešųnų eegi woomąąkįnįšųnų. Hanąąc kuukukire, nųnįge taanį hįirešųnų. Hagaira hoxatapeja hahiire, eegi eeja taanį hįirešųnų. Eejaxjį hicooke haara hąke howesįwįnį. Nųnįge hagaira, hoxatapeja nųųxąwąire anąga hitek wahaara woogitek wahiire. Eegi hąąp hižą, hanąąc wajašišik hijąjąire. Eegi hąke hįkit’at’airanį. Eegi taanį hįirera, hižą hi’ųnį wahaara ee worakšąną. Eegi hitek haara nąc wawisgii. Eegi hocįcįra nee wagitaks’aareže hiiraire. Eegi haixaregi, hąke žige hįkit’et’e roogųiranį. Nųnįge hąke wagitaknį, eegi peežega hogirakra hąke yaaperesnį.

Hirarexjįgają, keenį hakarawinįregi, wažą haca. Hocįcį nąąka, hoxatap eja cii poroke hižą ’ųire. Ineki ’ųire. Eegi hitookik’įire gųnį yaare. Eegi nįšge yaagire. Eegi koreesge hicooke haara hitook’į. Hegų, žegų kiira yaaperesšąną.

Eejaxjį hinį wahaara nįgeešge hinų wahaara nįgeešge hi’ųnį wahaara hiraijera hegų hiperesire.

Mąą ruti wigųs

Ho’ųnį xųnųįk eja xete wįįne. Eegi waagax hajooci waakišip’jaa’ų, waagax hajooci hohąkši eja howateera mąąkitacšąną. Nųnįge jaagu ha’ųkjenera, hąke yaaperesnį. Goišip woikarap hikišerera haipį. Eegi mąą hiragnįra, waagax hajoocieja, calculus anąga physics 2 waakitusšąną. Koreesge physics, wocainą hiperes yaagekjene.

Eegi Teejopeja howateekjana’oire, nųnįge hąke hegų jaagu yaakišerera yaaperesnį. Koreesge woikarap yaakišerekjeneže yaare. Nųnįge že’e haixa, jaasge yaa’ųra, hąke yaaperesnį. Hąke woikarapra yaa’ų tuxuruknįže yaare. Eegi hąąp hižą, wocainą hiperes waagigųsra hųgirakšąną, wocainą hiperes hirakišeregi, horohąną woikarap hikišerera hiš’ųkjene. Eegi žeesge teejopeja waagax hajoocieja hahiregi, wocainą hiperesra yaakišere.

Eegi Teejop eja hahi anąga waagax hajoocira haipį. Eegi wažąra roohąxjį hįgigusire. Eegi mąą rutira hųųgirakire. Eegi mąą rutira, roohąxjį higiraire nųnįge roohą hąke hegų hiperesiranį. Eegi waagax hajooci waakišip yaakikorohoregi, jaasge wocainą hiperes yaa’ųrašge hąke yaaperesnį. Nųnįge hiraijera yaakišereną. Eegi mąą rutira hiraijera yaaperes raagų. Eesge Seattle regi haji. Eegi waagax haja hohąkši eja hahi. Eegi wąkšikra hisge mąą rutira wigųs hanįhaire. Eegi wąkšik nąąka waakižu wate.

Jaasge mąą rutira yaagųswira honįįgitakikjanawi. Yaa’ųcakjene. Wiirokųra yaa’ųwira torsion balance hižą wawigaire. Eegi wiigihuhu hižą wa’ųjee. Wiginą ksuuksikjį hižą yaa’ųwi anąga wažą sgįįgre xųnųįk hižą higišik hakąnąkwi. Jaagu higišik hakąnąkwira, koreesge wisgįįgrera yaagekjene, hakihąhą horupįnįpįnį nįsge. Eegi wiginą ksuuksikjį gejene, horupįnįpįnį woowat’ekįkjį. Mąą rutira kšiikšišjį, eesge ha’ųwi.

Wažąra hanąąc mąą rutira hi’ųiranąga kikirutiire. Mąą rutira kšiikšišjį, eesge horohąną hąke hųųwesįwįwinį. Nųnįge mąąra xetexjį anąga sgįįgrexjį wa’ųąkšąną. Eesge hanąącixjį, hįbookawawigają, mąąija hįkįnįpwi. Eegi koreesge wiginą ksuuksik hižą hiš’ųną nąga wažą sgįįgrera nųųp aki’ake higišik rakąnąkną. Eegi wažą sgįįgre hijąhi hižą saįkeja wažą sgįįgre coonįra hipaija rakąnąkgi, wigihuhura coowexjį horupįnįkjene.

Eegi wisgįįgre eja hokiikjąp hižą hakąnąkwi. Eegi hataža hižą yaa’ųwi anąga hokiikjąpra hiroajįwi anąga horupįnįpįnįra yaagųs tuxurukwi. Wisgįįgrera horupįnįpįnįgają, hatažarašge hixgąxgąkjene. Hataža hixgąxgąra yaagųswi, eesge horupįnįra yaapereswi. Eegi žeesge mąą rutira wigihuhura horupįnįpįnį hiiregi, že’e yaagųswi.

Eegi waagax hajooci hohąkši eja mąą rutira ašgexjįra yaagųsšąną. Wisgįįgre eja wažą sgįįgrera nųųp higišik rakąnąknąže hihe. Nųnįge eecą wažą sgįįgrera hogihiižą nąga kerepąną nųųp hikisge nįsge wigihuhueja higišik hakąnąkšąną. Mąąs sgaa ceexi waagax’ap hižą yaa’ų. Platinum sheet hižą waaganąkšąną. Eegi mąąs sgaa ceexi waagax’apeja hopoxra hogihiižą nąga kerepąną nųųp haihapwi. Hopoxra paraparacire nįsge. Eegi hirasašge hopoxra haruwąkašąną haihapwi, hopox coonįra hirowagįx haihapwi. Hopox hocąkenąija, mąąsra wažą sgįįgre wa’ųire.

Eegi hinųpaha ha’ųwi. Mąąs sgaa ceexi waagax’ap winųpra hikisge ha’ųwi. Eegi hinųpike yaa’ųwi. Hižą, wisgįįgrera reec eja hat’ųpwi. Eegi mąąs wiginą ksuuksikjį hižą yaa’uwį anąga higišik hakąnąkwi. Že’e wigihuhura here. Eegi wigihuhura kųųhaija, wiroipįnį hižą hakerewi. Eegi wiroipįnį hihakeja, mąąs sgaa ceexi wagax’ap winųpra hat’ųųpwi. Eegi wiroipįnįra horupįnį haawigi, wigihuhura hišge hakihąhą horupįnįpįnį. Mąąs sgaa ceexira kikirutiire gejene. Wiroipįnįra hagakirahą horupįnį haawigi, wigihuhura hogihiižą nąga kerepąną nųųp hakihąhą horupįnįpįnį hireanąga haruwąkašąną hakihąhą horupįnįpįnį.

Eegi wigihuhura nąga wiroipįnįra ašgexjį hixgąxgą haa tuxurukwi. Eegi hoharira hokirac wigihuhu horupįnįpįnįra yaagųswi. Hoharira, ašgexjįra nąąjų hižą hoksuuksikra hikisge yaagųswi. Že’e, 50 \\(\mu\\)m waaganąkšąną.

Mąąxi hakisųc

Mąą hižąkicųšgųnį hįjihuwira, Colorado eja mąąnį hanįhe. Waxocwira here. Eegi xee xete eja, tookregi, wira rocąje haixaregi, tejąki mąąšigi nįsge. Hąąpokahi nįsge, mąąxira šeep hijąjąire nąga jąąjąpire. Eesge hainįgają mąąnį haipį. Nunįge hagaira, mąą’egają, hąke hagiyaasnį.

Hagoreižą, hoosgaija mąąnį hanįhe. Reekuhuhieja howe mąąnį tahe hanįhe eegi cooweja nąągura xee hižą hihakeja mįįkšąną. Xee kųųhąija nąga nąągu hoiracgeeja, paac hižą nąąžį. Eegi nąągu hoišoroeja xee hijąhiižą nąąžį. Hąąpra mąąxi. Eegi hąąpserec hokawas nįsge. Xapgeįk, mąąxi šeep hižą, xee wąąkeja huu. K’oirera nąąxgų. Hegų hoosgaija mąąnį hanįhe. Mąą’egają, hoosgaija ineki nąąžįra hąke haipįnį. Eesge sagrexji mąąnį hajite. Paaceja hotowe tahe. Paaceja, nąąna hąke sereciranį. Wąąk serec hikisge nąąžįire.

Paaceja homįanąkanąga haape. Eegi mąąxi šeepra nąągu wąąkeja huhe nįhe. Hąąpra nįžu nąga wąąkeja k’oire, nųnįge hįįxa nįsge. Paaceja mįanąkgają, žige xee wąąkeja k’oirera nąąxgų. Mąąxi hijąhi huu eegi paaceja howe huhe. Nųnįge mąąxira hakisųceja gisga nįsge. Koresge hakisųceja mąąnį tuxurukikjeneže yaare. Nunįge hegų paaceja haape.

Hegų wąąkeja hotoǧoǧocšąną. Eegi hiraijera gisga nįsge. Eegi mąąxi coonįra ceek hįįxaregi eegi hijąnera hąke hiigįnįnįregi, žige sagrexjį mąąnį hajite. Xeera waati jikere eegi mąąxi šeepra hakisųc eja mąąnį. Xee hokisakeja paacįk hižą yaa’e eegi žige mįanąkanąga eeja haape. Mąąxi coonįra nąąkeja mįanąkšąną. Eegi mąąxi hinųpra cooweja hįxa. Žegų kiira.

Wažątotop

Hagakirahą, wažątotop hižą hamįanąkšąną. Colorado eja mąąnį hahigają, eeja wažątotop hižą hamįanąkšąną. Hąąpra eja, cinąk hižą, Silverton higairera, eja howe mąąnį raagų. Eegi, mąą wigųsra kerepąną nųųp nąga hakewe mąąnįkjeesge. Že’e marathon hižą hikisge.

Hąįnįxjį yaakį, koreesge gicįwį saacą regi. Gicįwį kerepąną gają, mąąwigųsra kerepąną hižą  mąąnįgįnį. Eegi wiira rocąje gają, xee xete hižą hatukąnąk anąga peecwaj nągu hižą hatuce. Žige xee xete hižą waati anąga hįįcge tahe. Eegi huura hįteek tahe. Že’e eeja, wąkšik hiraijera haca, koreesge hąąp mąnį wawigaireną. Hegų hotowe tahe.

Eegi xeera waatigają, wažątire waat’ųųphižą eeja aakšąną. Eegi wažątire waat’ųųpra nąągu xete hižą hikijąija aakšąną. Mąą wigųsra kerepaną nųųp anąga hakewe ceek mąąnįginį. Nunįge cinąkra hiraijera hari here. Koresge mąą wigųsra nųųpašąną gunį yaare. Žeesge wažątire waat’ųųpra cąągeja haape. Hegų hįįcge hanįhe. Nąągu hipaija nąąžį anąga šaakra hakawajikšąną.

Hirareixjįgają toįkewehi anąga haapera hotuš’akšąną. Eegi nąągu xetera sąįkeja mąąnį hagije. Eegi mąąnį aąk’ų, hegų šaakra hakawajikšąną. Nąągu xete hįnecra xųnųįkšąną eegi wažątirera saagrexjį hereire. Keenį mąą wigųs hižą maąnįnįgają, wąk hižą cooweja hiyuša. Wažątotop hižą hamįnąkšąną.

Wąk jeega hįgiwąxšąną, haakižu tee raagųgi.
Eegi "Hąąhą’o," yaage.
Eegi žige, "Wažątotop hižą hamįšąnąkgįnį?" hįgiwąx anąga "Kažo," yaage.
"Eesge? Wookąnąk šjąąra horakąnąkną," wąkra hįįge. "Eegi nąąkeja mįnąkre," hųųgirakšąną.

Wookąnąk šjąąra waakąnąk anąga wąk nąąkeja hamįanąkšąną. Eegi pąą sgįgre neehanįra hegų hak’į nųnįge wažątotopra nąąkeja mąąs wigišik hižą jee. Hegų pąąra hak’į nųnįge pąąra mąąs wigišik hihakeja hakąnąknįsge. Eesge wažątotopra hoixjį haawi. 

Wąąkra hiruwahas jikere, eegi nąągu xete eja xee xetera hatukąnąkwi. Wąąk piikąra hatukosjį gųnį yaare. Nąągura kšeekšek anąga haiksų hanįhawi. Hatukąnąkwi gają, wirorak hižą haca. Eegi hosaagrexjįra kerepąną taanį nąga saacą rooǧiire. Hosaagre wigųsra, speedometer higairera, haišja eegi kerepąną hakeweže ee.

Saagrexjį Silverton eja hahiwi. Eegi waxjaxjį here. Nųnįge hąke žige wažątotop hižą hamįanąknį. Hokiwagaxra wąk jeega nįįgipahawi. Nųnįge raažra hąkaaga hųųgiraknį. Woorakra žejąną.

Nįį homįk

Colorado eja mąnį hahi regi, nągu hožejąna ašge nįsge hapahi hanįhe. Nągu hožejąna, Durango, Colorado eja aakšąną. Eegi nągu hožejąna ašge eja, wąk hižą yaakipa anąga haakižu mąąnįwi. Eegi wąk jeega, Hardcorega higaireže wee. Eegi, Durango eja howakšąra herera mąąkiracšąną. Durango eja hiigają, hikaraiwįx nąga žige Denver eja kerekjeneže wee. Eegi nąguija, hąąpra nųųp nįsge haakižu mąąnįwi.

Eegi hąąpižą, nąągu eja mąąnį hanįhawi, eegi wira roocąje haixa regi, hąąpra žige mąąšigi rahe. Hoxatap eja mąąnį hanįhawi eesge jąąjąpra hąke hopesįwįwinį... Koreesge hagaira, nąą ižą ašge nįsge hojąąpiranąga nąąǧire wįįne. Nųnįge hoxatapeja, teejąki, jąąjąpra hąke hopesįwįwinį. Eegi hirarexjįgają, hegų mąąnį hanįhawigają, hąąpra žige pįį hii.

Eegi hoxjąną hikoroho gają, hoxatap eja, hosgaa hižą hacawi. Eegi hosgaa eja hipušawi anąga pąą sgįįgre ra mąąija hakąnąkwi anąga cii hoijasra tuu’ewi. Eegi hacįįja cii hoijasra wakarat’ųpwira waanįwi. Hardcorega, moosga pįįxjį hižą hi'e nųnįge hąke roogųnį. Že’e šoroš nįsge wa’ųąkže wee. Žige nįįžu giži, nįį hožu homįnąk hižą herekjeneže wee.

Mąą’era hįjiihuuwigįnį gunį yaare. Hąke roragųnįgiži, hija hamįkikjenera waagitakšąną. Eegi hinųpike ciioijasra waakarat’ųpwi. Eegi, ciira hat’ųp waakišipgają, cii coweeja, peecnįkra taa’e haa. Campstove hižą waaganąkšąną. Eegi nįpąną nąga wiixu ksuuksik ra hisge xere haa. Cii coweeja waruc ha’ųgają, mąąxira žige šeep nįsge hijąjąire. Xaapgeįk nįsge, waruc’ųra tuušją nąga cii ra waakewe, eegi woirakį waasuu huhi jikere. Eegi ciirokeja mįanąk anąga wiixura hacšąną. Eegi waasura ciiruhira hįxąnąre hii nįsge. Nųnįge xapgeįk nįsge waasura rušją. Eegi cąągeja hahi anąga cii hoijasra pįį ha’ų.

Eegi waasuu huhira hokišip haixaregi, nįįžura hitaje jikere. Hardcorega, tarp hižą hanį. Žegų kiira. Cii hoijas, ee hanįra, hąke cii mąą hižą hanįnį. Eegi nįįžura cii hoijas rookeja hokewe anąga mąąija haruką. Eegi homįk ee hanįra tookegajeere. Eesge Hardcorega, waguje hižą hi’ų anąga homįk hipaija mąąną k’ee. Eegi nįra nįšąnąk hikisge gųssąną. Eegi nįra homįkra hirowagįx nųwąk jiire eegi žige cii hoijasra hihinąp hii.

Hardcorega, že’e ’ųnąk’ų, cii hoijas rookeja mįanąk anąga yaakša. Nųnįge hegų nįįžu hitaje. Eegi cąągeja hotoǧoc nąga nįna hisge haca. Eegi nįįžura ciirahera hojį anąga xųųre anąga cii hoijas hipaija mįnąkšąną. Eesge warucra ceep haaregi, reexra yaa’ųan̨aga cii rahe kųųhąija hakąnąkšąną. Nįįžura hisge waažu, nųnįge hegų nįįžu hitaje. Eegi cąągeja hotoǧoc nąga nįra hiraijera šewe nįsge. Eegi ceek yaaperesšąną. Nįį hožu homįnąk hižą hokisakeja mįanąkšąną. Eegi cii mąąną yaaki’o eegi p’ąąp’ąc nįsge. Nįį homįk hikisge hižą hamįanąkšąną. Eegi hegų nįįžu hitaje. Cii rookeja pewį anąga yaakikurusiricšąną.

Hicągeerexjį, jaagu cii waažura hanąc žige pąą sgįįgre rookeja waažu. Eegi ciira yaahinąp nąga pąąra gooja waat’ųtee. Eegi cii hoijas nąksik wiboozara watuugop nąga wažąra hanąc mąą hąkši eja hakarat’ųpšąną. Eegi hįsaagre nįsge žige cii hoijas jije haa anąga cii hoijas nąksikra waboaza. Eegi žige ciira waakewe. Eegi cii rookeja hįtooke mįanąkšąną. Hirarexjįgają, nįįžura harure. Žejąną tee.

Nųwąkra hisge

Mąą kerepąną hįjiihuwira, kiiwanų hižą nųawąk nąą’į. Marathon hižą waaganąkšąną. Eegi hikoroho gają, hari nįsge nųawąk hanįhe, nųnįge huporo kąą hižą hįtek hakį. Eegi hakocąk nįsge xgąązi hakį nųnįge žige yaakikoroho nąą’į. Eegi marathonra nųawąk regi, mąą wigųsra kerepąną nųųp anąga hižąkira eja tuušjąkjeesge. Huporo kąą haanįra žige hįtekšąną. Že’e haixa regi, žige xgąązi hakį anąga huporo kąąra hįįšarakšąną.

Eegi Seattle regi, howaixąną haixa regi, hegų  hagaira nųawąkšąną. Eegi hicakoro haara, Toddga, hišge nųwąk gipį. Eegi Toddga ceek nįsge hįgiwąxšąną, haakižu nųawąk raagųgi. Eegi ceekeja, Seattle cąągeja hahiwišųnų. Issaquah eja hahiwišųnų, eegi xee xeteeja honąk eja hanųawąkwi. Xee xetera wicąwą sįįc serec xee xetera higaire. Keešge howagįx hižą wažątire homįanąkwinį. Eegi žeeja mąą wigųsra hižąkiraašąną hįǧereįk nįsge nųawąkwišųnų. Toddga goišip warucra hisge nąga nįį wirusge hižą waanį hii. Eegi honąk kisak eja, nįšąnąk hipaija hipušawi anąga hįkuhe wahacwi anąga nįįra hisge tacgąwi. Eegi žige nųwąk waakišipwi.

Eegi koreesge mąą hakewe hįjiihuwira, tookregi, woirakį Toddga hari nįsge nųwąk roogųxjį. Eegi hįgikarahe. Coonįregi, Tee Pratt anąga Dewey nįšąnąkra eeja hahiwi. Eegi žige Toddga hirawahas anąga Dewey nįšąnąk cooweja hipušawi. Eeja nųawąk hajikerewi. Eegi hąąp serec nįsge, koreesge howagįxra haruwąk nųawąkwi gųnį yaare. Hinųpike warucra hisge nąga nįį wirusge hižą waanį hahiiwi. Eegi hįǧereįk nįsge nųawąkwi anąga hagaira hipušawi. Nųnįge mąą wigųsra kerepąną nųųp nųawąkwi. Eeja, nąągu eja žige hagiwi. Eegi neexjį, hąke hiraijera nųawąk tuxuruknį, eesge eeja hamįkšąną. Eegi Toddga mąą wigųs hižą hiraijera nųwąk anąga wažątire eja gii. Eegi hakja hirawahas anąga Seattle regi hakarawi.

Eegi koreesge haramįhe haixa regi, Toddga žige hįgiwąxšąną, hari hiraijera nųawąk raagųgi. Eegi "Mąą wigųsra jaanąga?" Toddga yaagipąxšąną. "Kerepąną nųųp anąga nųųp. Mąą wigųsra nųųp kiira hiraijera herekjene," hįįge. "Hihą, hįrekje." Eegi xee xete hižą cooweja nųawąkwi. Xee xetera Glacier Peak higaire. Xee peec hožu hižą wa’ųnąkšąną. Eegi žige hįǧereįk nįsge nųawąkwi, eegi hagaira hipušawi anąga wahacwi anąga nįįra hisge tuusgewi anąga taacgąwi. Eegi waakišipwigają, hįįcgexjįwi. Mąą wigųsra kerepąną nųųp nųnąwąk haixa gi, mąą wigųsra nųųp woocexixjįirekje.

Tookregi, koreesge hijopahą žige nųawąkwi. Haga hižą, North Cascades eja hahiwi. Nąągu xete kerepąną nųųpra hikijąija hipušawi. Eeja nųawąk hajikerewi anąga xee ra hatukąnąkwi. Xee kųhąija nįį hawosįc hižą eja t’ųųpire. Eegi tee hižą gųsire. Mąą wigųsra nųųp haixa eja, tee hikijąija, wooruwį hižą eja aakšąną. Eegi wooruwį eja hipušawi anąga waac hižą waanącwi. Eegi tee eja mąą wigųsra saacą nįawąwi. Žeeja ąąc kąnąkwi anąga žige nųawąk hajikerewi. Eegi mąą wigųsra hižąkiraašąną nųawąkwi anąga yaakaraiwįxwi anąga hakja nųawąkwi. Eegi žige waac eja homįanąkwi anąga tee eja hakja nįawąwi. Eegi ąąc kąnąkwi gają, žige mąą wigųsra nųųp nųawąkwi anąga xee ra waatiwi.

Eegi nųwąk hiraagnįra, hoharixjįra nųawąkwi. Mąą wigųsra kerepąną taanį nąga hižąkira nųawąkwi. Eegi wąkšik nųwąk gipįra hisge waakižu hahiwi. Wąkšik nąąka hanąąc kiiwanų mąąkiracire. Mąą wigųsra hogihiižą nųwąkire’oire. Eesge nųwąk hikicgaire.

Wąkšik nąąka wanąǧoowąkire nįsge hire wahii. Eegi že’e wawiyage. Eegi hižąkišąną wažąra hikisge waire, "Wąkšikra hisge hiraijera nųwąk ruxurukšąną. Eegi wąkšik nąąka wanaǧoowąkire s’aare." Eegi wąkšik hižą hiragišawąxgiži, "mąą wigųsra hogihiižą jaasge nųnąwąk?" "Wąkšikra hisge mąą wigųsra hogihi nųųp nųwąkire" nįgixapgajeere.

Hižą hųųgirakšąną, kiiwanų hižą nųwąkgįnį. Eeja mąą wigųsra hogihi nųųp nąga kerepąną saacą nųwąkšąną. Eegi nųwąkgają, hiyuša anąga hokižac nąąžį. Hacįįja nąągu coowe nigeešge nąąke ra hąke hegų hiperesnį. Eesge eja hiyuša anąga wąk hijąhi hižą hagipekjeesge. Hicągeerexjį hižą huhe eegi žige hacįįja hapahiirera hiperes nąga nųwąk ruxurukšąną. Eegi hagaira nųwąk’ąk’ų, šjųųwaxjį anąga hįįcgexjįgejene, hąątešųnų, hįįge. Wąk hižą hihąąte, eegi wąkra cooweja nųwąk anąga hosaagre hikisge nųwąk gigi. Wąkšik nąąka koreesge wanąǧoowąkire. Nųnįge wookoreesge nįsge.

Eegi Thorp xee xete eja hahiwi. Eegi žige hąąp serec nųawąkwi. Nųnįge waakišipwiregi, nųųxgisu hakituwįwi. Eegi haracapra aasjį. Že’e hegų hoharixjįra nųawąkšąną. Žegų kiira.

Guucire

Mąą hižąkicųšgųnį hįjiihuwira, hicakoro hižą hakižu, Colorado eeja mąąnį hąnįhawi. Eegi hoxjąną hižąga, hįguucirawi. Eegi worak že’e honįgitakikjanawi. Hąąpra taanį mąąnį hanįhawi anąga hąąp hitąąnįra, honigeeja, howe mąąnį hahiwi eja, paacra taaxu hiire. Hąąpra wiitaasgi anąga taakacšąną. Eegi paacra taaxugejene, hirohązira hąke yaa’ewinį.

Hainįgają, nįšąnąk hižą hatucewi. Eegi peex waanįwira hoixjį haawi. Koreesge mąą wigųsra taanįašąną mąąnįwi, hotaakaceja. Ceek mąąnį hajitawi, žeesge mąą wigųs watagįk kiira mąąnį tuxurukwi. Hąąp serec nįsge mąą’i hižą hąke hacawinį. Hinųpike hįįcgewi anąga įįwuswi. 

Heejąga hociižą yaa’ewi, nąągu hipaija. Eegi cii sanįkeja, nįį hanįire. Eegi žige peexra hoixjį haawiną. Koreesge gicįwį joopregi. Žige hoxatapeja waakewe. Hakocąk, hiraijera mąąnįwi eegi mąą’i hižą hacawi.

Eeja mąąnį tuusjąwi. Xeeš’ook hižą eeja nąąžį eegi xee hihakeja ’iinįna hisge nąąžįire. ’Iinį nąąka serecire nįsge, koreesge ’iinįna taanį, sii wigųsra kerepąną nųųp hereire. Iinį cooweeja, sii wigųsra kerepąną taanį nįsge, cii hoijas waanįwira eeja nąąži waakerewi. Eegi ’iinį hocąkenąija waruc ha’ųwi.

Warucra ceep haawigają, nąąkeeja, guucirera hisge hanąąxgųwi. Koreesge saacąhą guucire. Eegi hirarexjįgają, žige hoiracgeeja guucire.

Hegų ’iinį hocąkenąija mįanąkwi. Eegi hagaire, žige guucirera hanąąxgųwi. Hagaira, nąąkeeja, eegi hagaira hoiracgeeja. Koreesge ziik honįiregųnį yaarawi. Nįgeešge wižuk waanįrera gizo ’ųųinegunį hire wahii. Nunįge, guuciregają, aašge nįsge hahuhaire.

Hegų mįanąkwi. Eegi waasgera tuužawi anąga warucra pąą eja waažuwi anąga pąąra nąą’akaracge eja higišik hakąnąkwi. Eegi hegų hįįcgewigejene, ’įįnį hocąkenąija mįanąkwi. Eegi žige guucire, eegi toowe woigitek taahawi. Eegi wąąkeja, žoožoc hižą hanąąxgųwi. Mąą aašge hiraijera mįanąkšąną, ’įįnį nąąkeeja, eegi hicakoro haara giwą. "HEY, EEGI MĮANĄK HANĄKWI!"

Hąke waįšošenįnąkšąną. Eegi toowe nąąǧire taahe. Eegi žige eegi, hegų guucire. Hagaira, nąąkeeja, eegi hagaira hoiracgeeja. Žige hižą žoožocšąną, wąąkeja. Žige guucire anąga ’iinįra bookįcšąną. Koreesge taanįhą wąąkeja bookįcšąną. Cii hoijas eja nųawąkwi eegi hicakoro hara wee, "Mąąija parasjį mįįkre. Eegi nąąsura nąąp hiš’ųanąga hirašurukurukąną." Hegų nąąǧire eegi hagaira žige guucire. Nųnįge hąke žige ’iinįra guuciranį.

S'iixjį nįsge, eeja nąąǧire hamįkšąną. Eegi hicakoro haara, higuaną nįsge xoro mįįkšąną. Eegi guucirera, hiraijera hari nįsge hahiire.

Heejąga hanąą, nųnįge gicįwį kerepąnąregi guucire hiragnįra hanąąxgų. Hokawasregi. Hainįxjį yaakįwi eegi higuaną mąąnį hajitawi. Hiraregają, že’e eeja guucirera gipįįreže aire.

Maryland eja hįcųųine. Eegi mąą haruwąk haniheregi, waaziija žige howaixąnąwi. Wažookįna hąke hanąąc yaakiperesnį. Eegi hi’ąc haara, Maixete hižą wa’ųjee. Eesge, Hoocąk wąk wažookįna, horohąną hitek wahaara wa’ųnąąkšąną, hi’ųnį haara, hicito wahiira anąga hisųk wahiira. Teegara roohąxjį hąnį. Eegi s’iireja hanąąc wanąąkewešųnų. Hegų hagaira wanąąkewe, nųnįge hegų hįxųnųikregi, hitek wahaara goišip wacaregi, wanąąkewešųnų. Eegi hicooke wahaarašge, hagaira wanąąkewe nįsge.

*Teejąki caacoo hoomąija waagigoiregają, eja hahi anąga wate. Hinį wahaara watuuxešųnų, Hariogiwega nąga Hąkšinąžįga. Eegi hisųk haara, Lancega, hišge haakižu, eja wažą ha’ųwišųnų. Nųnįge, hitek wahaara goišip hinį wahaara wowąk wawigairešųnų. Eegi teejąki nąąc wawiisgiire. Eegi že’e nąąǧire wįįnešųnų. 

Eejaxjį, hinį wahaara hagaira wažą ke pįį ’ųinanį. Hegųnegi, peewįgają, hinį wahaara eejaxjį hąke wowąkiranįgųnį yaare. Goišip nįsge mąąšja waraire. Nųnįge nąąc wawiisgiirera hacaregi, waanąiksapnąą’į raagų. Hąke woiwąk raagųnį, nųnįge hįxųnųikwįregi jaagu ha’ųwira, hąke yaapereswinį.

Hagoreižą, weenąregi, eeja hahiwi. Eegi hainį že’e, hisųk haara hakižu, wate hanįhawi. Wiira roocąje regi, hitek wahaara hanąąc wooruc eja hii anąga warucire. Goišip coonį warucirešųnų. Eegi cųųšgera haapewišųnų. Eejaxjį wažą hegų yaakišerewi. Waakišipwigi, hisųk haara hakižu, wooruc eja hahiwi. Eegi hicooke haawira, wanąǧira, Caasgaga higairera, hireanąga hitek haawira, wanąǧira, Hįxoocga higairera, hišge eja warucire. Eesge wanąiksapjįkjawi eesgešųnų.

Wažą ceek yaaperesšąną, wahacwigają, hitek haawira hisųk haara wažą higiwąxšąną, Hoocąk hit’et’e. Koreesge, "Hoocąk raažra jaagu hinįgaire?" nigešge, "Mąą jaanąha waš’ųšąnąk?", nigešge, "Hoocąk hit’era hiraperes?". Eegi hinųpike, hąke yaapereswinį. Hįxųnųikwiregi, wooracra coowexjįk kiira yaapereswi. Hisųk haara hirošikšąną eegi koreesge "I don’t know" hige. Nįįšge hiroišikšąną, nųnįge hąke wažą hįgiwąxnį.

Hegų wahacwi gają, hitek haara hųųgirakšąną, "Ice cream ra hanįgure." Nųnįge waaruc eja hąke nųųxgisu hisge hacanį. Eeja hųųkižac mįanąkšąną.

Hicooke haawira wee, "Hicųųšge raaga hąke 'ice cream' hiperesnį."

Nąąpra waaruc wąąkeja hakawajik anąga waruc hokirac hatucapšąną. "Ice cream" hįįgegi, Nįįpąnąra xguxguiše huu hožura wage. Waasge šoroš xete hižą tuu’ą anąga hitek haara waak’ų hajite. Keenį rusnįgi, waasge šorošra tuušąną. Eejaxjį waasge šorošra saranįsge here. Eegi hitek haara, waasge ee hanįna hanąąc waatuką anąga hitek haara higųaną hakja t’ąąp jije. Woogitekjį here. Rogajera tooke haa, coowexjį nįsge. Hegų hitek haara woogitekjį here. Eeja hįjaa mįanąkšąną. Nąąǧire anąga hiroišikjį  mįanąkšąną.

Hitek haara roogajera nąga wamįnąkra wakiikawaža. Eegi žige mįnąk anąga koreesge, "goddammit cųųšge" giwa. Eegi žige ee, "Warucra hanąąc hirakiihi!"

Že’e ee gają, hicooke haara ee, "Eesge hanąąc nįge eja hikiisge howarairekjenera hiperesšąną." Haixaregi, hatak rahe.

Worakra žegų kiira.

Tee hoinųxąwą ra

Ceek Seattle eja howaixąnąregi, hicakoro haara hakižu, xee xeteeja hahiwi. Eegi hicakoro haara, hoogisikra gipįxjį. Tookregi, haramįhe hožeją eja goišip hoogisik hii. Tee xųnųikra hisge hi’e anąga hacįįja hoo xete nąąka ciinąąkra, že’e eja wawiperesšųnų. Eegi hagaira haramįhe hožejąga hįgikarahe, eegi nįšge xee xete eeja hahišųnų. Xee xete waatira haipįšųnų. Eesge hįgikarahe. Eegi, hicąwi hiira, ke ineki hoogisik hiira roogigųnį. Koreesgešge, hįgikarahešųnų. Eegi nįįšge hoo haisikra haipįnįsge.

Hoohaisik hahiwigają, haramįhe hožeją serecra xee xete eja hokiware haciwi. Hinųpike pąą sgįįgre hižą hak’įwi. Eegi pąą rookeja, cii hoijas hižą waažuwi anąga wahįsą hižą hatušįwi eegi hoo higisik ra pąąija tuusgicwi. 

Koreesge, hoohaisik hahiwi coonįra nigeešge hinųųpahąra, tee hoinųxąwą eja hahiwi. Tee nąąka, Pasayten hocainą eja nąąkšąną. Tee coonįra, tee wicąwą sįc serecra higaire. Winųpra, tee hoinųxąwą hokisakra higaire. Tee hoinųxąwą xųnųna hireanąga tee hoinųxąwą hokisakra hikąkereire nįsge. Eegi hiragnįra, tee hoinųxąwą xetera higaire.

Hicakoro haara haakižu, hija howatawi. Eegi wiaǧephueja howagįxra joop nįsge hirawahasšąną. Xee xete hošgac hižą hatucawi, North Cascades waaganąkšąną. Eegi ciinąk xųnųik hižą, Winthrop higairera, wocaįnąra ciinąk hosįnaįhogųija aakšąną.

Koreesge gicįwį kerepąną regi honąk eja hahiwi eegi mąąnį hajitawi. Eegi hainį serec wiira cąąt’į eegi hąąpra taakac rahe, eesge saagre nįsge mąąnįwi. Eegi xee xete hižą haišgicwi anąga nįšąnąk hižą hatucawi. Eegi žige xee xete hižą waatiwi gają, hąąpra taakac jįįpšąną. Eegi hicakoro haara wawahekjį eegi wonąžį ee hanįra hoizepgįnį.

Eegi xee xete hihakeja, wa’ųnegi wahacwi. Eegi žige mąąnįwi, nunįge hiraijera hįǧere mąąnįwi. Hainįregi, tee hoinųxawa hokisak hipaija hokiyare haciwira mąąkitacwi. Nunįge mąą wigųsra saacąašąną mąąnįkje eesgekjanawi. Eegi hįįcge taahawi. Eesge koreesge tee coonįra hipaija hokiyare haciwigųnį yaarawi.

Tee conįra, Tee wicąwą sįcserec higairera, hoharira mąą wigųsra taanįašąną here. Eegi mąąnįwigają, wiira taasgi nįsge. Eegi hiraijera hįįcge taahawi, eesge hagaira hipušawi. Eegi hicakoro haara, waguje ceek kiruwį. Eegi ceek nįsge, hicakora haara hųųgirakšąną, "Siikąra hįtek taahe." Eegi hija haapewi anąga žige hiraijera hįǧere mąąnįwi. Eegi hirarexjįgają, žige hųųgirakšąną, "Siikąra hįteknįsge." Eegi žige hipušawi anąga hija haapewi. Eegi žige hiraijera hįǧere mąąnįwi. Eegi hirarexjįgają, žige hipušawi anąga hicakoro haara hųųgirakšąną, "Siikąra hįtekšąną, nunįge hegų hįmąąnįkje." Eegi žige hiraijera hįǧereįk mąąnįwi.

Hicągeerexjį, žige hipušawi. Eegi hicakoro haara wagujera warušorocšąną. Siikąra hinųpike wanąąjaš kįį. Eegi xuura nąąwo. Eegi mąąnįra woceexi nįsge. Nunįge hicakoro haara hoogisikra gipįxjį gejene, hegų mąą wigųs hiraagnįra mąąnįwi. Hįǧerexjį mąąnįwi. Eegi hoxjąną gają, tee wicąwą sįįc serec ra hiraahiwi. Že’e eja hicakoro haara, žige wagujera warušoroc anąga siikąra wokoroǧocšąną. Xuu nąąwora wanąąjoxgįnį. Horoǧocra, ke pįįnį.

Ciihoijasra waakerewi eegi xgąązi hakį. Wagax hakiruxara hižą hotoǧocšąną. Eegi hicakoro haara waguje hijąhi wooją. Sandals waaganąkšąną. Crocs ee hanįšgųnį. Eegi tee eja hoogisik hii.

Hoo šuušucra hisge giǧe nunįge hanąąc žige tee’eja ’uunehiikjeesge. Hoo šuušucra Dolly Varden wawigaire. Eegi hanajįhi waanįanįhaire. Hoo šušucra protected wa’ųnąąkšąną. Že’e waaganąkšąną. Eegi hoxjąną že’e hįįcge gejene, hąke hoohaisik nį. Nunįge hicakoro haara ciioijaseja giigają, hųųgirakšąną, "hoo hoxetexjįra tee hoinųxąwą xete rookeja wa’ųnąąkšąną. Eegi, tee hožejąija, nįšąnąk hižą teera hookewe. Eeja, hoo xetera ciinąąkšąną." Eegi hįįge, hainįgają, eja howateekjenąže. Nunįge hicakoro haara, eeja hoogisik roogų, nunįge hąke hari mąąnį ruxuruknį.

Eegi hicakoro haara hįįge, "Hainįgi, eegi haapekjene, eegi koreesge, tee hoinųxąwą xete eja hooraisik šerekjeneną. Nųnįge wiira roocąjeegi hįkerekje eesgekjene."
"Hįhą" yaage. "Hainįgi, eeja howateekjene."

Eegi hainįgają, hąke pąą sgiįgrera hak’į raagųnį. Eesge wažąna coowexjį kiira watuusšąną. Peex hižą, nąga hoo higisikra, nąga pąą pere hižą waanį tee. Žegų kiira. Pąą perera, plastic bag hižą waaganąkšąną. Eegi saagrexjį mąąnį tuuxurukšąną. Mąą wigųsra joop mąąnį. Eegi, tee hožejąija, nįšąnąk hižą teera hokewe. Eeja, xeera hatukąnąk anąga nįįcec eja nąąžį. Nįįceceja, nąąxa hižą cooweja aakšąną. Eegi nąąxa hasąceja, nįįeja nąksik hižą nąąži. Eegi nįįceceja nąąžį anąga wiirugara hat’ų reehaa. Eegi wiirugara nąąxa wąąkeja hii. Eegi nąksikjeega hasąceja gijaxšąną.

Higuąnąxjį, hoo hižą raxjak. Eegi waginą hotujas hajikere. Eegi hotujas nąąžį nųnįge waginą hegų nąąxa waakeja aakšąną. Eegi hoora nąksik hipaija hakirucece hii. Eesge, waginą nąksikeja hikiruse haa. Hąke hiraijera hotujas tuxuruknį. Hegų hoora haanį, nunįge jaagu ha’ųna, hake yaaperesnį.

Eeja nąąžį anąga peewį. Hegų pąą hižą hanįgųnį yaare. Hoo wiruǧe hižą hikisge ha’ųnąže yaare. Eegi wagujera nąga siirasara watuušoroc anąga nįįeja homąąnį hajite. Eegi nąąxara haišgic. Eegi žige waginą hotujassąną. Eegi nįįeja mąąnį anąga nąksik hipaija hahi. Nąksikeja hoora haakitujikšąną. Eegi pąąra yaa’ųanąga hoo šušuc xete hižą haiǧe. Eegi nąksikra tuušiš anąga hišge pąąija waažu.

Hoošuušuc tooc hamąxara hižą here. Cutthroat wawigaire. Eegi že’e hanį tuxurukwi. Že’e yaaperesšąną. Hegų, žige hąąpra taakacšąną eegi wiira hąkši hikoroho. Eegi, hoošuušucra hac raagųwigiži, heguąnaxjį ciioijas eja howatekjeesge. Eesge, ciioijas eja nųawąk hagii. Mąą wigųsra joop žige nųawąkšąną. Eegi hoo šuušucra hanįagiinoo.

Hicakoro haara, wiicak nąga wikinįna hisge nąga nįsgu nąga too waanįšgunį. Eegi higuaną hoora taaxere hii. Eegi hinųpike hoo taaxere nąga too taxerera wahacwi.

*Eegi ceep haawigają, ciioijasra mąąija hat’ųųpwi eegi žige hanąąc pąą rookeja waažuwi. Hicakoro haara siiką ee hanįra hegų teekšąną. Eesge hįǧereįxjį hakiriwi. Žige mąą wigųsra taanįašąną hakja mąąnįjawi eesge.

Žegų kiira.

Waaija

Mąą hižąkicųšgųnį hįjiihuwira, xee xete nąąka howe eja mąąnį hahi. Nąągu hižą Colorado eja mąąnį hahi. Conįregi, hicakoro haara hakižu hahiwi nunįge haramįhe hižą haixaregi siiką ee hanįna tekšąną. Hinųpike wažąra roohą tu’ąwi. Nųnįge hicakoro haara, eegišge wažąra roohąxjį ru’ą nąą’į. Eesge siiką ee hanįna tekšąną. Haramįhe hižą haixaregi, Breckenridge nąga Frisco hakisųc eeja hahiwi eegi hocii hižą yaa’ewi. July 4th here. Waatajoxra hacawi eegi hainįgają, hicakoro haara kere. Eesge ineki mąąnį hanįhe.

Žige honąk eja hahi. Ceekregi wąąk hižą huu nąga ee yakipa. Wąąk jeega, wainį sgaa kiira howaǧukšąną. Eegi Wijuk Wamanųkega higaire. The Matrix hikisge. Eegi xjąnąnegają hįxawi. Saagrexjį here. Nųnįge yakiparegi, wažą hųųgirakšąną. "Xjąnąne, yaanįkipa haixaregi, xee xete te’e waati nąą’į," wee. "Xapgeįk, waaija hašurucekje eesge. Haarixjį waara mąąšįnįkje eesge. Eegi hagaira nąągura hašurucecekjene," Wąąk jeega wee. "Eegi žige nąągura hiš’ekjene nųnįge xapgeįk žige xawanį raakjene. Nąągura waa kųųhąija mįįkšąną," hųųgirakšąną. "Žige, waara horatikjenegi, nąągura hašjakjene. Eegi xee xete hihakeja rahira hirarekjene, nųnįge kenį rahinįkjene. Nąągura žige waa kųųhąija mįįkšąną," wee. "Hatuceregi, nąągura xawanį haa. Nųnįge xee xete hihakeja aašgexjįeja nąąžį. Xee xete hihakeja rocą howe mąąnį. Nųnįge woirakį k’ooirera nąąxgų eegi wąąkeja mąąxira šeepšąną. Higųąną xee xete hatukąnąkšąną" wąąk jeega wee. "Paac eja hokiyare haci eegi hegųnegi, wažątire serec hižą yaa’e nąga xee xete hirowaawįxikjene."

Ceek ineki mąąnį hajite. Eegi nųįwąwąk nįsge tahe. Nunįge žige mąąnį hagije. Xee xetera waati nąą’į. Eegi xapgeįk nąągura xawanį haa. Waara haruką. Nųnįge waa hihakeja siira haca tuxurukšąną. Eegi hagaira nąągura yaa’e nųnįge žige xawanį haa. Waara hatuceregi, žige nąągura yaa’e, nųnįge xapgeįk žige xawanį haa. Nąągura waa kųųhąija mįįkšąną. Eegi žige waara waati. Eegi waara žige waatiregi, xee xete hihakeja hahi gųnį yaare. Nąągura žige yaa’e egi nąąc hįgipį. Eegi episode hokiwagaxra, že’e eeja ceek hotoǧoc anąga hokiwagaxra tuussąną. Nųnįge kenį xee xete hihakeja hahinį.

Xee xete hohąkšira, cooweja nąąžį. Nųnįge nąągura žige waa kųųhąija mįįkšąną. Nųnįge xee xetera šoroššąną. Waara kųųhąija šoroššąną. Eegi nąąną hąke kųųhąija nąąžiranį. Nųnįge hegų waa hihakeja siira cąąt’į nįsge. Žige mąąnį hagije. Nųnįge waara žaažapšąną. Eegi xee xete saanįkeja harukąnąkxjį here. Hisagųra nųųp nee hanį eegi huura joop hikisge yaa’ų. Hirakiware haa. Coonį, huu hižą eegi aa ižą eegi huu hijąnera eegi aa hiragnįra, eegi žige. Gaigų, hakihąhą ha’ų. Ǧerexjį mąąnį.

Waara hokisakeja hahiregi, šoroš wąąkeja nąąžįregi, hipuša nąga haakjąp nįsge. Eegi haakeja nąągura haca! Eegi waa žaažap hihakeja, šoroš wąąkeja, pąą sgįįgre hižą hak’įgają, yakaraiwįxšąną. Eegi haakja eeja hahi. Nųnįge wažą ceek yaaperesšąną. Nąągu hacara hahigįnį! Žige waa žaažap hihakeja, šoroš wąąkeja, pąą sgįįgre hižą hak’įgają, žige yakaraiwįxšąną. Heejąga waara hatuce eegi hųįx’įkšąną. Keenį xee xete hahinį. Eegi nąągura xawanį. Eesge xee xete hihakeja rocą howe mąąnį. Wira rocąje haixa here. Woirakį, k’ooirera nąąxgų. Eegi mąąxira šeepšąną. Eegi xee xete wąąkeja huuire. Eesge xee xete že’e hišge hatukąnąkšąną. Wažątire serec hižą yaa’e nąga xee xetera hirowaawįxšąną. Žegų kiira.

Wamąnųke ra

Hįxųnųikregi, Ho’ųnį xųnųik eja xete wįįne. Eegi waagax hajoocieja waakišip gają, waagax hajooci hohąkši eja hahi, Teejopeja. Ǧook hižą wa’ųaježe hišeną. Eegi Teejopeja hacišųnų gają, goišip nįgeeja mąąnįšųnų. Nįįžu regi nigeešge waahuhi regi, goišip waagax hajoocieja mąąnįšųnų. Hąke wažątire hižą nee hanįnį. Eegi waikąnąkra ke yaaperesjįnį. Eegi Ho’ųnį xųnųik eja hakiri gają, hiraijera mąąnį tuxurukže yaare.

Hagoreižą, hegų waagax hajoocieja howataaregi, Ho’ųnį xųnųik eja hakiri. Koreesge mąą kook nųųp anąga kerepąną here. Eegi koreesgešge Caa Mąą-hinąǧowira nįgeešge Caa Hikiruxe wiira here. Waagax hakiruxarara hisge hacakje eesge, eegi woore yaakišerekje esge, eegi hakohi gisewe hižą eja waanį raagų. Eegi peewįnįsge. Goišip waagax hakiruxara hocira haipįže yaare. Eesge, ciinąkeja hahi eegi waagax hakiruxara hocieja mąąnį tee. Mąą wigųsra hižąkira mąąnįkjeesge, žegų kiira.

Koreesge howagįxra joop, eeja haape anąga woorera yaakišere. Waagax hakiruxarara haca eegi wibocacaš kook  (hakaranį hahi) eja woorera yaakišere. Eegi waakišip gają, hocieja howaakere. Ciinąk reekuhuhieja hotowe tahe. Eegi nąągu xete eja hahigają, hipušakje esge. Nąągu xete nųųpra eeja bookicguxire, nąągu-nųųpašąnąra anąga hakeweašąnąra. Hatažara hegų nąąp ziira hįgiwahaire. Eegi, eeja haape gają, hocįcįna nųųp nąąkeja caawaire.

"Aho! Jaasge raaraje?" hįgiwąxire.
"Aho, hįpįaje. Nįšge jaanįsge harajawi?"
"Hąąhą, hįpįajawi. Eejaxjį, nąągu xųnųik saanįkeja hįnakižuwi šerekje. Eegi žuura hašįnįna hųųrak’ųkjanawi. Jaagu hirare?"

Hocįcįna hinųpike kuukukire nįsge, nųnįge, Ke waakiza raagųnį. Hąke mąįšją waa’ųnįnąkšąną. Koreesge mąąhį hižą hanįiregųnį yaare. Eegi pąą hižą hak’į hanįhe. Eejaxjį nųawąkgi, hųųxarairenągajeere. Nųnįge žuurara nąga wibocacaš kook hanįna hąke wowaak’ų raagųnį. Heejąga, hatažara wąksgaa mąnįra hįgiwahairawi. Nąągu xete hatuce hajikere. Eegi hocįcįna hįnųxaire. Hegų haizo mąąnį.

Nąągu eeja peewį nąga wowaagitakšąną. "Koreesge warukosra iirokit’e hagi’ųkje. Jaagu hirarawi?" Eegi hižąkicųšgųnį-hižąkira-hižąkira boacacaššąną.
"Snitch", hįįgaire eegi hocįcįną hikaraiwįxira anąga hakja hosinįhoguija mąąnįire.

Hirarexjį gają, warukosra žige iirokit’e hįįgi’ųire.
"Jaagu rooragų? Hocįcį nąąka yaa’awi. Eegi wawiyakipereswi. Goišip wowąk nąąkšąną. Juvee eeja ’ųanihaire. Press-charges rooragų?"
Že’e wa’e haawi. Eegi heejąga, "Ka" wawiyage.

*Koreesge hąąpra nųųp haixaregi, hicakoro haara homaakįnį hahi. Eegi hįgiwąxšąną, "Hicakoro ceek waraaga, peežega wa’ųnąąk?"
"Peežega?"
"Hąąp hižą, ciinąkeja hahi anąga hanįcawi, neexjį hireanąga hocįcįna nųųp."
"Haa! Hicakoro ceek wahaara, žuura nee hanįna ruus nąą’įire. Hįnagijišerenągajeere!"

Wijukwamąnųke xete ra

Mąą šaagowį hįjiihuwira, Roosevelt neighborhood, Seattle eja haci hanįhe. Nąągu xetera, I-5 wawigairera, hikijąija haci. Tejąki, hari nųawąkšąną. Eegi Teeco eja nųawąk raagų. Žeesge nųawąk jikereregi, I-5 kųųhąija nųawąkšąną.

Nąągu xete hipaija, coošara hižą hanįire, nųnįge xąąwįra hąkaga waacgisiranį. Xąąwįra hoišip serecjį.

Hagoreižą, teeco eja howe nųawak tahe. Eegi nąągu xete hipaija hahiregi hoxąąwįeja zaanąną hižą hanąąxgų. Coonįregi hoišoroeja wažą nąąxgų egi žige hoiracgeeja wažą nąąxgu. Woirakį wažąižą hanąąžį egi sii kųųhąija nąąpįnįpįnį haa. Higųaną haakjąąp egi nąksik xete nįsge hižą haca. Eesge gųnį yaare. Nųnįge coonįregi hąke nąksik hižą hacanį. Žige haakjąąp eegi nąksikra wijuk wamąnųke xete hižą here. Sii hanį kųųhąija nųwąk nąga t’ee kįį. Hotowe tahe.